---
layout: post
published: true
title: H έννοια της επένδυσης
categories:
  - Quantitative Analysis
author: Antonis Vatousios
img: /assets/media/marketnews_euro-t.jpg
---
Η έννοια της επένδυσης είναι τόσο παλιά όσο ο ανθρώπινος πολιτισμός. Στο σύγχρονο κόσμο όλοι λειτουργούμε σε καθημερινή βάση ως επενδυτές με απώτερο σκοπό να ωφεληθούμε από την υπεραξία των επιλογών μας.

Ότι εμπεριέχει την έννοια της συναλλαγής είναι επένδυση, ότι εμπεριέχει τον παράγοντα χρόνο είναι, επίσης, επένδυση, δηλαδή, αν και δε γίνεται άμεσα αντιληπτό, όλη η ανθρώπινη δραστηριότητα έχει οικονομική αναφορά.

Το σημαντικό είναι ότι δε μπορούν όλοι να είναι αποτελεσματικοί επενδυτές ακόμη και αν επικεντρωθούν μόνο σε ένα μίκρο φάσμα της οικονομικής δραστηριότητας.

Εκείνοι που είναι αποτελεσματικοί, αγοράζουν φθηνά, και αγοράζω φθηνά σημαίνει ότι αγοράζω για μια ζωή. Δηλαδή, ακολούθουν την επενδυτική σχολή του Benjamin Graham η οποία έχει ως αρχή ότι η αγορά βραχυπρόθεσμα λειτουργεί ως γκάλοπ αλλά μακροπρόθεσμα λειτουργεί ως ζύγι. Όπερ σημαίνει ότι ο χρόνος είναι καταλυτικός παράγοντας ο οποίος προσδιορίζει την πραγματική αξία μιας επένδυσης.

Και ενώ στον κόσμο των επιχείρησεων όλοι μιλούν για τρίμηνα, εξάμηνα και έτη, είναι σαφές ότι η οικονομική δραστηριότητα δεν σταματά ή ξεκινά έχοντας ως αναφορά την περιστροφή της γης γύρω από τον ήλιο. Ο τρόπος μέτρησης, λοιπόν, είναι το κομμάτι του παζλ που κάνει τη διαφορά στη μέτρηση των αποδόσεων. Και κάθε τρόπος μέτρησης έχει τα δικά του πλεονεκτήματα και μειονεκτήματα, χωρίς ποτέ να επιστρέφει ακριβή αποτελέσματα. Ωστόσο, ο επενδυτής δε χρειάζεται να είναι ακριβής, καλύτερα να είναι σχεδόν σωστός παρά απόλυτα λάθος. Ο χώρος των επενδύσεων δεν απαιτεί ιδιαίτερη ευφυία, απαιτεί ταμπεραμέντο. Αυτός είναι ο λόγος για τον οποίο οι κοινωνικές επιστήμες έχουν ισχυρότερη ανοφορά στο άτομο παρά σε αξιώματα ή παραδοχές όπως συμβαίνει, για παράδειγμα, στις θετικές επιστήμες.

Η μετοχή δεν είναι άλλο παρά ένα κομμάτι της επιχείρησης και ο μέτοχος είναι ιδιοκτήτης κατά το ποσοστό που του αναλογεί. Αυτή είναι η θέση για κάθε πετυχημένο επενδυτή μετοχών, είναι ιδιοκτήτης και όχι απλώς ένας μέτοχος. Επομένως, μία υγιής επιχείρηση, θα φέρει σταθερές, στο χρόνο, ταμειακές ροές και τούτο θα φανεί στην τιμή της μετοχής. Εξάλλου, το φθηνός είναι συνάρτηση πολλών παραμέτρων οι οποίοι δε μπορούν πάντα να ποσοτικοποιηθούν. Επίσης, ο χαρακτήρας της επένδυσης έχει πολύ μεγάλη σημασία για την αποτίμηση της, διότι είναι διαφορετική όταν ο σκοπός της επένδυσης είναι η ασφάλεια, όταν είναι η παραγωγικότητα και όταν είναι η κερδοσκοπία με την έννοια της ασύμμετρης πληροφόρησης.

Ο χρυσός για παράδειγμα, είναι παραδοσιακά μία επένδυση η οποία χαρακτηρίζεται από χαμηλή διακύμανση και σταθερή ζήτηση τα οποία τον καθιστούν μία από τις ασφαλέστερες επενδύσεις. Ωστόσο, η επένδυση σε χρυσό δεν είναι παραγωγική, το κέρδος προκύπτει από την αύξηση της τιμής του χρυσού στις διεθνείς αγορές. Σε αντίθεση με την επένδυση σε μετοχές, η οποία χαρακτηρίζεται επιθετική επένδυση, άρα, υψηλού ρίσκου ανάλογα με τον κλάδο της οικονομίας αλλά και τη θέση της εταιρείας στην παγκόσμια οικονομία. Η βαθιά γνώση μιας εταιρείας αλλά και του κλάδου που δραστηριοποιείται αποτελεί τον οδηγό της επένδυσης με γνώμονα τα θεμελιώδη.

Η εταιρεία η οποία έχει χαμηλή τιμή στο ταμπλό σε σχέση με την λογιστική της αξία σε σύγκριση πάντα με το μέσο δείκτη του κλάδου είναι φθηνή τη δεδομένη χρονική περίοδο. Δηλαδή, οι δείκτες P/B και P/E αποτυπώνουν τη κατάσταση της εταιρείας τη παρούσα στιγμή. Ωστόσο, αν οι δείκτες αναφέρονται σε ένα προιόν όπως η κόκα-κόλα τότε η ανάγνωσή τους θα έχει βάθος χρόνου. Αν, όμως, αναφέρονται σε ένα προϊόν όπως το Twitter στο χώρο των social media τότε η κατάσταση μπορεί να αλλάξει κάθε στιγμή αν η εταιρεία δε διατηρήσει τη θέση της στην αγορά. Παρόλα αυτά, οι εταιρείες τεχνολογίας και ειδικά εκείνες που δραστηριοποιούνται στο κόσμο του διαδικτύου υπόσχονται υψηλές αποδόσεις σε μικρό χρονικό διάστημα.

Εν κατακλείδι, αν ο επενδυτής συμπεράνει ότι η εταιρεία στην οποία επενδύει θα διατηρήσει και θα αυξήσει το μερίδιο της στην αγορά τότε θεωρητικά η επένδυση θα φέρει μακροπρόθέσμα σημαντικά κέρδη. Μανατζμεντ, προϊόν και θέση στην τοπική και διεθνή αγορά είναι τα κριτήρια ενός καλού επενδυτή. Τώρα, αν και η τάση της αγοράς είναι με το μέρος του, τότε, όλα προμηνύουν μία ασφαλή και κερδοφόρα επένδυση.
